% -*- coding: utf-8 -*-

\clearpage
\section*{御錄宗鏡大綱序}



宗鏡錄者，永明壽禪師約舉佛祖大意，經論圓詮，刊落餘文，單標至要，
俾覺王所授之旨，大德相傳之心，到眼分明，指掌斯在。
語其少則不立一字，語其多則該遍恒沙。無一點一畫而非佛心，
無一言一句而異佛口。不二圓通之旨，與難思教海歷歷相應；
大千方便之門，皆無際真心重重交照。舉一心以立宗要，若天母之乳千兒；
攝萬法以歸鏡中，如瞳人之印來物。五千華藏，
一字中王，不減不增，無欠無剩。未來大士，句下自契靈源；博地凡夫，
開卷多聞妙法。即使未得未證，亦不離正位之中；
如其頓圓頓成，將永斷纖毫之惑。挽天河以注甘露，信口可嘗開龍藏。
以施寶珠任人探取，絕思絕議罕比罕儔。
利自利他無邊無量，誠為紹祖佛之真子，破魔外之將軍，救眾生之慈父，
教百世之宗師也。

朕讀茲書，良深嘉悅，是以付諸剞劂，散在香林蘭若之中，
復為述其指歸，弁諸卍字靈文之首，欲宣朕諄切期望之意，普勸後賢，
特再頒丁寧訓諭之文，昭示來學矣。茲念古佛篡集教文，目為宗鏡，
其間曾宣金口深表本懷，謂一為好略之人，撮其樞要，精通的旨免覽繁文；
二為執總之人，不明別理，微細開演性相圓通，截二我生死之根，
躡一味菩提之道，仰羣經之大旨，直了自心，遵諸聖之微言，頓開覺藏。
去彼依通之見，破其邪執之情，深信正宗，方知月不在指，廻光返照，
便見性不徇文。此古佛悲含同體，慈起無緣，以虛空中之風，
吹蓮華上之水，滅大海裏之燄蘇，無根樹之苗者也，然而此書行世，
千有餘年，肉眼昏蒙，不知寶貴。固緣末世緇流多愚少慧，
亦以篇章浩瀚，意怠情煩。雖縮教海為一盂，而飲者腹猶易懣。
雖開義天於一線，而觀者目尚未周今。為好略者俯徇機宜，
如實垂示；為執總者明條要目直截區分。揀天龍女如意之珠，
更取如意中之如意，握金剛王無雙之劍，更求無雙內之無雙。
萬幾餘暇，乙夜繙披，親御鈆円，錄其綱骨，刊十存二，舉一蔽諸。
此乃過去法王助朕，不住於相之布施，所冀當來佛子，
同朕永弘斯道之深心，用述所懷明詔學者，爰為頒布安樂有情。
昔之本錄百卷，比此非繁，而今摘錄如干，較彼非簡。


猶夫五千教典入宗鏡而無餘，宗鏡百篇括教典而無剩。
然古佛述茲宗鏡，非令人置教典而不觀，則朕今刊此要文，
又豈令人置宗鏡而不閱。
作宗鏡者正為闚教典之梯航，則刪宗鏡者即為入宗鏡之嚮導矣。
惟願盡未來際，徧法界中，上上根人一聞千悟，中下之侶依正脩行，
庶幾不立纖塵，同遊斯鏡。
凡有心者皆入此宗，無一緣輕福薄而不得妙聞之人，
無一業重障深而不生圓信之者。慧日高騰於覺海，破長夜之昬衢。
德雲飛駕於性天，棄小乘之仄徑，同來廣濟於含識，用以仰報夫佛恩則。
此法利之普沾，長與虛空而無盡，古佛與朕所同願歟。

是為序。


\begin{p/b/v/V/B/smallmatrix}
	
\end{p/b/v/V/B/smallmatrix}